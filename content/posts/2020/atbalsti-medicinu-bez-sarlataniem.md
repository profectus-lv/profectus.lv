---
title: "Atbalsti medicīnu bez šarlatāniem"
date: "2020-02-19"
image: /images/2020/cover.png
tags:
    - article
    - raksti
---

Kā biedrība, kas atbalsta faktos balstītu politiku, esam pievērsuši uzmanību, ka Latvijas iedzīvotāji tiek apkrāpti ārstniecības iestādēs un aptiekās ar bezjēdzīgām, bet dārgām procedūrām un preparātiem. Pat vairāk, reizēm par naudu ir dārgāks laiks, kas tiek izniekots, izmēģinot tādas bezpierādījuma idejas, kā homeopātija un auru terapija, kā rezultātā nopietnas slimības var tikt ielaistas. Jau tā šobrīd savlaicīgā slimību diagnosticēšanā Latvija ir tālu no labākajām vietām pasaulē. Īpaši jau tas attiecas uz vēzi. Tāpēc mūsuprāt, ārstniecības iestādēm būtu jāfokusē sava uzmanība uz pierādījumos balstīto medicīnu; aptiekās ir jāpiedāvā īstās zāles; izglītojot jaunus ārstus ir jāmāca zinātniski pārbaudītās metodes; jo citādi, arī reģistrējot šarlatānus oficiālajā ārstniecības personu reģistrā, šādas prakses tiek leģitimizētas cilvēku acīs – tā mūsu valsts parāda, ka šīs metodes ir atzīstamas un atbalstāmas, ka tās strādā. Lai to panāktu, mūsu valdes loceklis Dmitrijs Golubevs ir izveidojis iniciatīvu Manabalss.lv platformā iesniegšanai Saeimā: [https://manabalss.lv/par-medicinu-bez-sarlataniem/show](https://manabalss.lv/par-medicinu-bez-sarlataniem/show)

Vēršamies pie līdzīgi domājošiem cilvēkiem, kā arī pie organizācijām, īpaši pacientu un ar medicīnu saistītajām organizācijām, kam ir svarīga pierādījumos balstītā medicīna, ar lūgumu palīdzēt šai iniciatīvai iegūt atpazīstamību un arī beigās savākt pietiekami daudz parakstu un pārliecināt politiķus to pieņemt. Kopā mēs varam palīdzēt ietaupīt pacientiem naudu un savlaicīgāk diagnosticēt slimības!
